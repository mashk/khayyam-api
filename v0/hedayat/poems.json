{
    "1":{
        "one":"هرچند که رنگ و روی زیباست مرا،",
        "two":"چون لاله رخ و چو سَرْو بالاست مرا،",
        "three":"معلوم نشد که در طَرَبخانهٔ خاک",
        "four":"نقّاشِ ازل بهرِ چه آراست مرا؟"
    },
    "2":{
        "one":"آورد به اِضطرارم اوّل به وجود،",
        "two":"جز حیرتم از حیات چیزی نفزود،",
        "three":"رفتیم به اِکراه و ندانیم چه بود",
        "four":"زین آمدن و بودن و رفتن مقصود!"
    },
    "3":{
        "one":"از آمدنم نبود گردون را سود،",
        "two":"وز رفتن من جاه و جلالش نفزود؛",
        "three":"وز هیچ‌کسی نیز دو گوشم نشنود،",
        "four":"کاین آمدن و رفتنم از بهر چه بود!"
    },
    "4":{
        "one":"ای دل تو به ادراکِ معمّا نرسی،",
        "two":"در نکتهٔ زیرکانِ دانا نرسی؛",
        "three":"اینجا ز می و جام بهشتی می‌ساز،",
        "four":"کانجا که بهشت است رسی یا نرسی "
    },
    "5":{
        "one":"دل سِرّ‌‌ِ حیات اگر کَماهی دانست،",
        "two":"در مرگ هم اسرار الهی دانست؛",
        "three":"امروز که با خودی، ندانستی هیچ،",
        "four":"فردا که ز خود رَوی چه خواهی دانست؟"
    },
    "6":{
        "one":"تا چند زنم به روی دریاها خشت،",
        "two":"بیزار شدم ز بت‌پرستان و کُنِشْت؛",
        "three":"خیام که گفت دوزخی خواهد بود؟",
        "four":"که رفت به دوزخ و که آمد ز بهشت؟"
    },
    "7":{
        "one":"اسرار اَزَل را نه تو دانی و نه من،",
        "two":"وین حرفِ معمّا نه تو خوانی و نه من؛",
        "three":"هست از پس پرده گفت‌وگوی من و تو،",
        "four":"چون پرده برافتد، نه تو مانی و نه من."
    },
    "8":{
        "one":"این بحرِ وجود آمده بیرون ز نهفت،",
        "two":"کس نیست که این گوهرِ تحقیق بِسُفْت؛",
        "three":"هرکس سخنی از سَرِ سودا گفته‌است،",
        "four":"زان روی که هست، کس نمی‌داند گفت."
    },
    "9":{
        "one":"اَجرام که ساکنان این ایوان‌اند،",
        "two":"اسبابِ تَرَدُّدِ خردمندان‌اند،",
        "three":"هان تا سرِ رشتهٔ خِرَد گُم نکنی،",
        "four":"کانان که مُدَبّرند سرگردان‌اند!"
    },
    "10":{
        "one":"دوری که در آمدن و رفتنِ ماست،",
        "two":"او را نه نهایت، نه بدایت پیداست،",
        "three":"کس می‌نزند دمی درین معنی راست،",
        "four":"کاین آمدن از کجا و رفتن به کجاست!"
    },
    "11":{
        "one":"دارنده چو ترکیبِ طِبایع آراست،",
        "two":"از بهرِ چه اوفْکَنْدَش اندر کم‌وکاست؟",
        "three":"گر نیک آمد، شکستن از بهرِ چه بود؟",
        "four":"ور نیک نیامد این صُوَر، عیب کراست؟"
    },
    "12":{
        "one":"آنان ‌که محیطِ فضل و آداب شدند،",
        "two":"در جمعِ کمال شمعِ اَصحاب شدند،",
        "three":"رَه زین شبِ تاریک نبردند به روز،",
        "four":"گفتند فسانه‌ای و در خواب شدند."
    },
    "13":{
        "one":" آنان‌ که ز پیش رفته‌اند ای ساقی،",
        "two":"در خاکِ غرور خفته‌اند ای ساقی،",
        "three":"رو باده خور و حقیقت از من بشنو:",
        "four":"باد است هر آن‌چه گفته‌اند ای ساقی."
    },
    "14":{
        "one":"آن بیخبران که دُرّ‌ِ معنی سُفتند،",
        "two":"در چرخ به انواعْ سخن‌ها گفتند؛",
        "three":"آگه چو نگشتند بر اَسرارِ جهان،",
        "four":"اول زَنَخی زدند و آخر خفتند!"
    },
    "15":{
        "one":"گاوی است بر آسمان قَرینِ پروین،",
        "two":"گاوی است دگر نهفته در زیر زمین؛",
        "three":"گر بینایی، چشمِ حقیقت بگشا:",
        "four":"زیر و زَبَرِ دو گاو مشتی خر بین."
    },
    "16":{
        "one":"امروز که نوبت جوانی من است،",
        "two":"می نوشم از آن‌که کامرانی من است؛",
        "three":"عیبم مکنید. گرچه تلخ است خوش است،",
        "four":"تلخ است، از آن‌که زندگانی من است."
    },
    "17":{
        "one":"گر آمدنم به من بُدی، نامَدَمی.",
        "two":"ور نیز شدن به من بدی، کی شدمی؟",
        "three":"بِهْ زان نَبُدی که اندرین دیْرِ خراب،",
        "four":"نه آمدمی، نه شدمی، نه بُدَمی."
    },
    "18":{
        "one":"از آمدن و رفتنِ ما سودی کو؟",
        "two":"وز تارِ وجودِ عمرِ ما پودی کو؟",
        "three":"در چَنْبَرِ چرخ جان چندین پاکان،",
        "four":"می‌سوزد و خاک می‌شود، دودی کو؟"
    },
    "19":{
        "one":"افسوس که بیفایده فرسوده شدیم،",
        "two":"وَز داسِ سپهرِ سرنگون سوده شدیم؛",
        "three":"دردا و ندامتا که تا چشم زدیم،",
        "four":"نابوده به کامِ خویش، نابوده شدیم!"
    },
    "20":{
        "one":" با یار چو آرمیده باشی همه عمر،",
        "two":"لذاتِ جهان چشیده باشی همه عمر،",
        "three":"هم آخِرِ کار رحلتت خواهد بود،",
        "four":"خوابی باشد که دیده‌باشی همه عمر."
    },
    "21":{
        "one":"اکنون که ز خوشدلی به‌جز نام نمانْد،",
        "two":"یک همدم پخته جز میِ خام نماند؛",
        "three":"دستِ طَرَب از ساغرِ می بازمگیر",
        "four":"امروز که در دست به‌جز جام نماند!"
    },
    "22":{
        "one":"ای‌کاش که جای آرمیدن بودی،",
        "two":"یا این رَهِ دور را رسیدن بودی؛",
        "three":"کاش از پیِ صد هزار سال از دل خاک،",
        "four":"چون سبزه امید بر دمیدن بودی!"
    },
    "23":{
        "one":"چون حاصلِ آدمی درین جایِ دودَر،",
        "two":"جز دردِ دل و دادنِ جان نیست دگر؛",
        "three":"خرّم دلِ آن‌که یک نفس زنده نبود،",
        "four":"و آسوده کسی‌ که خود نزاد از مادر!"
    },
    "24":{
        "one":" آن‌کس که زمین و چرخِ اَفلاک نهاد،",
        "two":"بس داغ که او بر دلِ غمناک نهاد؛",
        "three":"بسیار لبِ چو لعل و زُلفینِ چو مشک",
        "four":"در طَبلِ زمین و حُقّهِٔ خاک نهاد!"
    },
    "25":{
        "one":"گر بر فَلَکَم دست بُدی چون یزدان،",
        "two":"برداشتمی من این فلک را ز میان؛",
        "three":"از نو فلک دگر چُنان ساختمی،",
        "four":"کازاده به کامِ دل رسیدی آسان. "
    },
    "26":{
        "one":"بر لوحْ نشانِ بودنی‌ها بوده‌است،",
        "two":"پیوسته قلم ز نیک و بد فرسوده‌است؛",
        "three":"در روز ازل هر آن‌چه بایست بداد،",
        "four":"غم خوردن و کوشیدنِ ما بیهوده است،"
    },
    "27":{
        "one":"چون روزی و عمر بیش‌وکم نتوان‌کرد،",
        "two":"خود را به کم و بیش دُژَم نتوان‌کرد؛",
        "three":"کار من و تو چنان‌که رأی من و تو ست",
        "four":"از موم به دست خویش هم نتوان‌کرد."
    },
    "28":{
        "one":"افلاک که جز غم نفزایند دگر؛",
        "two":"نَنْهَند به جا تا نربایند دگر؛",
        "three":"نا آمدگان اگر بدانند که ما",
        "four":"از دَهْر چه می‌کشیم، نایند دگر."
    },
    "29":{
        "one":"ای آن‌که نتیجهٔ چهار و هفتی،",
        "two":"وز هفت و چهار دایم اندر تَفْتی،",
        "three":"می خور که هزار باره بیشت گفتم:",
        "four":"باز آمدنت نیست، چو رفتی رفتی."
    },
    "30":{
        "one":" تا خاکِ مرا به قالب آمیخته‌اند،",
        "two":"بس فتنه که از خاک برانگیخته‌اند؛",
        "three":"من بهتر ازین نمی‌توانم بودن",
        "four":"کز بوته مرا چنین برون ریخته‌اند."
    },
    "31":{
        "one":"تا کی ز چراغِ مسجد و دودِ کُنِشْت؟",
        "two":"تا کی ز زیانِ دوزخ و سودِ بهشت؟",
        "three":"رو بر سر لوح بین که استادِ قضا",
        "four":"اندر ازل آن‌چه بودنی بود، نوشت."
    },
    "32":{
        "one":" ای دل چو حقیقتِ جهان هست مَجاز،",
        "two":"چندین چه بَری خواری ازین رنجِ دراز!",
        "three":"تن را به قضا سپار و با درد بساز،",
        "four":"کاین رفته قلم زِ بهرِ تو ناید باز."
    },
    "33":{
        "one":"در گوشِ دلم گفت فلک پنهانی:",
        "two":"حُکمی که قضا بُوَد ز من می‌دانی؟",
        "three":"در گردشِ خود اگر مرا دست بُدی،",
        "four":"خود را برهاندمی ز سر گردانی."
    },
    "34":{
        "one":"نیکی و بدی که در نهادِ بشر است،",
        "two":"شادی و غمی که در قضا و قدر است،",
        "three":"با چرخ مکن حواله کاندر رَهِ عقل،",
        "four":"چرخ از تو هزار بار بیچاره‌تر است."
    },
    "35":{
        "one":"افسوس که نامهٔ جوانی طی شد،",
        "two":"وان تازه‌بهار زندگانی دی شد؛",
        "three":"حالی که ورا نام جوانی گفتند،",
        "four":"معلوم نشد که او کیْ آمد، کیْ شد!"
    },
    "36":{
        "one":"افسوس که سرمایه ز کَف بیرون شد،",
        "two":"در پایِ اَجَل بسی جگرها خون شد!",
        "three":"کس نامد از آن جهان که پرسم از وی:",
        "four":"کاحوالِ مسافرانِ دنیا چون شد."
    },
    "37":{
        "one":"یک‌چند به کودکی به استاد شدیم؛",
        "two":"یک‌چند ز استادی خود شاد شدیم؛",
        "three":"پایان سخن شنو که مارا چه رسید:",
        "four":"چو آب برآمدیم و چون باد شدیم!"
    },
    "38":{
        "one":"یارانِ موافق همه از دست شدند،",
        "two":"در پای اجل یکان‌یکان پَست شدند،",
        "three":"بودیم به یک شراب در مجلسِ عمر،",
        "four":"یک دَوْر ز ما پیشترک مست شدند!"
    },
    "39":{
        "one":"ای چرخِ فلک خرابی از کینهٔ توست،",
        "two":"بیداد گری پیشهٔ دیرینهٔ توست،",
        "three":"وی خاک اگر سینهٔ تو بشکافند،",
        "four":"بس گوهر قیمتی که در سینهٔ توست."
    },
    "40":{
        "one":"چون چرخ به کام یک خردمند نگشت،",
        "two":"خواهی تو فلک هفت شِمُر، خواهی هشت،",
        "three":"چون باید مُرد و آرزوها همه هِشْت،",
        "four":"چه مور خورد به گور و چه گرگ به دشت."
    },
    "41":{
        "one":"یک قطرهٔ آب بود و با دریا شد،",
        "two":"یک ذرّهٔ خاک و با زمین یکتا شد،",
        "three":"آمد شدن تو اندرین عالم چیست؟",
        "four":"آمد مگسی پدید و ناپیدا شد."
    },
    "42":{
        "one":"می‌پرسیدی که چیست این نقشِ مجاز،",
        "two":"گر برگویم حقیقتش هست دراز،",
        "three":"نقشی است پدید آمده از دریایی،",
        "four":"و آنگاه شده به قَعْرِ آن دریا باز."
    },
    "43":{
        "one":"جامی است که عقل آفرین می‌زندش،",
        "two":"صد بوسه زِ مِهْر بر جَبین می‌زندش؛",
        "three":"این کوزه‌گر دَهْر چنین جامِ لطیف",
        "four":"می‌سازد و باز بر زمین می‌زندش!"
    },
    "44":{
        "one":"اجزای پیاله‌ای که درهم پیوست،",
        "two":"بشکستنِ آن روا نمی‌دارد مست،",
        "three":"چندین سر و ساقِ نازنین و کفِ دست،",
        "four":"از مِهرِ که پیوست و به کینِ که شکست؟"
    },
    "45":{
        "one":"عالَم اگر ازبهرِ تو می‌آرایند،",
        "two":"مَگْرای بدان که عاقلان نگرایند؛",
        "three":"بسیار چو تو روند و بسیار آیند.",
        "four":"بربای نصیبِ خویش کِتْ بربایند."
    },
    "46":{
        "one":"از جملهٔ رفتگانِ این راهِ دراز،",
        "two":"بازآمده‌ای کو که به ما گوید راز؟",
        "three":"هان بر سر این دو راهه از روی نیاز،",
        "four":"چیزی نگذاری که نمی‌آیی باز!"
    },
    "47":{
        "one":"می خور که به زیرِ گِل بسی خواهی خفت،",
        "two":"بی مونس و بی رفیق و بی همدم و جفت؛",
        "three":"زنهار به کس مگو تو این رازِ نهفت:",
        "four":"هر لاله که پَژْمُرد، نخواهد بِشْکفت."
    },
    "48":{
        "one":"پیری دیدم به خانهٔ خَمّاری،",
        "two":"گفتم: نکنی ز رفتگان اِخباری؟",
        "three":"گفتا، می خور که همچو ما بسیاری،",
        "four":"رفتند و کسی بازنیامد باری!"
    },
    "49":{
        "one":"بسیار بگشتیم به گِرْدِ در و دشت،",
        "two":"اندر همه آفاق بگشتیم به گشت؛",
        "three":"کس را نشنیدیم که آمد زین راه",
        "four":"راهی که برفت، راهرو بازنگشت!"
    },
    "50":{
        "one":"ما لُعْبَتِگانیم و فلک لُعبَت‌باز،",
        "two":"از روی حقیقتی نه از روی مَجاز؛",
        "three":"یک‌چند درین بساط بازی کردیم،",
        "four":"رفتیم به صندوقِ عدم یک‌یک باز!"
    },
    "51":{
        "one":"ای بس که نباشیم و جهان خواهد‌بود،",
        "two":"نی نام زِ ما و نه نشان خواهد‌بود؛",
        "three":"زین پیش نبودیم و نَبُد هیچ خَلَل،",
        "four":"زین پس چو نباشیم همان خواهد‌بود."
    },
    "52":{
        "one":"بر مَفْرشِ خاک خفتگان می‌بینم،",
        "two":"در زیر زمین نهفتگان می‌بینم؛",
        "three":"چندان‌که به صحرای عدم می‌نگرم،",
        "four":"ناآمدگان و رفتگان می‌بینم!"
    },
    "53":{
        "one":"این کهنه رباط را که عالم نام است",
        "two":"آرامگَهِ اَبْلَقِ صبح و شام است،",
        "three":"بزمی است که واماندهٔ صد جمشید است،",
        "four":"گوری است که خوابگاهِ صد بهرام است!"
    },
    "54":{
        "one":"آن قصر که بهرام درو جام گرفت،",
        "two":"آهو بچه کرد و روبَهْ آرام گرفت؛",
        "three":"بهرام که گور می‌گرفتی همه عمر،",
        "four":"دیدی که چگونه گور بهرام گرفت؟"
    },
    "55":{
        "one":"مرغی دیدم نشسته بر بارهٔ توس،",
        "two":"در چنگ گرفته کلّهٔ کیکاوس،",
        "three":"با کلّه همی‌گفت که: افسوس، افسوس!",
        "four":"کو بانک جَرَس‌ها و کجا نالهٔ کوس؟"
    },
    "56":{
        "one":"آن قصر که بر چرخ همی‌زد پهلو،",
        "two":"بر درگهِ او شهان نهادندی رو،",
        "three":"دیدیم که بر کنگره‌اش فاخته‌ای",
        "four":"بنشسته همی‌گفت که: «کوکو، کوکو؟»"
    },
    "57":{
        "one":"از تن چو برفت جان پاک من و تو،",
        "two":"خشتی دو نهند بر مَغاکِ من و تو؛",
        "three":"و آنگه زِ برایِ خشتِ گورِ دگران،",
        "four":"در کالبدی کشند خاکِ من و تو."
    },
    "58":{
        "one":"هر ذره که بر روی زمینی بوده‌است،",
        "two":"خورشید‌رُخی، زُهره‌جَبینی بوده‌است،",
        "three":"گَرْد از رخِ آستین به آزَرْم فشان،",
        "four":"کان هم رخِ خوب نازنینی بوده‌است."
    },
    "59":{
        "one":"ای پیرِ خردمند پِگَهْ‌تر برخیز،",
        "two":"وان کودکِ خاک‌بیز را بنگر تیز،",
        "three":"پندش ده و گو که، نرم‌نرمک می‌بیز،",
        "four":"مغزِ سرِ کیقباد و چشمِ پرویز!"
    },
    "60":{
        "one":"بنگر ز صبا دامن گل چاک شده،",
        "two":"بلبل ز جمال گُل طَرَبناک شده؛",
        "three":"در سایهٔ گل نشین که بسیار این گل،",
        "four":"از خاک برآمده‌است و در خاک شده!"
    },
    "61":{
        "one":"ابر آمد و زار بر سرِ سبزه گریست،",
        "two":"بی بادهٔ گُلرنگ نمی‌شاید زیست؛",
        "three":"این سبزه که امروز تماشاگه ماست،",
        "four":"تا سبزهٔ خاک ما تماشاگه کیست!"
    },
    "62":{
        "one":"چون ابر به نوروز رخِ لاله بشست،",
        "two":"بر خیز و به جامِ باده کن عزمِ درست،",
        "three":"کاین سبزه که امروز تماشاگه توست،",
        "four":"فردا همه از خاک تو برخواهد رُسْت!"
    },
    "63":{
        "one":"هر سبزه که بر کنار جویی رُسته‌است،",
        "two":"گویی ز لبِ فرشته‌خویی رسته‌است؛",
        "three":"پا بر سر هر سبزه به خواری ننهی،",
        "four":"کان سبزه ز خاک لاله‌رویی رسته‌است."
    },
    "64":{
        "one":"می خور که فلک بهر هلاک من و تو،",
        "two":"قصدی دارد به جانِ پاک من و تو؛",
        "three":"در سبزه نشین و میِ روشن می‌خور؛",
        "four":"کاین سبزه بسی دمد ز خاک من و تو!"
    },
    "65":{
        "one":"دیدم به سرِ عمارتی مردی فرد،",
        "two":"کاو گِل به لگد می‌زد و خوارش می‌کرد،",
        "three":"وان گِل به زبانِ حال با او می‌گفت:",
        "four":"ساکن، که چو من بسی لگد خواهی‌خورد!"
    },
    "66":{
        "one":"بردار پیاله و سبو ای دل‌جو،",
        "two":"برگَرْد به گِردِ سبزه‌زار و لبِ جو؛",
        "three":"کاین چرخ بسی قَدّ‌ِ بُتانِ مَهْرو،",
        "four":"صد بار پیاله کرد و صد بار سبو!"
    },
    "67":{
        "one":"بر سنگ زدم دوش سبوی کاشی،",
        "two":"سرمست بدم چو کردم این اوباشی؛",
        "three":"با من به زبانِ حال می‌گفت سبو:",
        "four":"من چون تو بُدَم، تو نیز چون من باشی!"
    },
    "68":{
        "one":"زان کوزهٔ میْ که نیست در وی ضرری،",
        "two":"پُر کن قَدَحی بخور، به من دِهْ دگری،",
        "three":"زان پیشتر ای پسر که دررَهْگُذری،",
        "four":"خاک من و تو کوزه کند کوزه‌گری."
    },
    "69":{
        "one":"بر کوزه‌گری پریر کردم گذری،",
        "two":"از خاک همی‌نمود هر دَم هنری؛",
        "three":"من دیدم اگر ندید هر بی‌بصری،",
        "four":"خاک پدرم در کف هر کوزه‌گری."
    },
    "70":{
        "one":"هان کوزه‌گرا بپای اگر هشیاری،",
        "two":"تا چند کنی بر گِل مردم خواری؟",
        "three":"انگشتِ فریدون و کَفِ کیخسرو،",
        "four":"برچرخ نهاده‌ای، چه می‌پنداری؟"
    },
    "71":{
        "one":"در کارگه کوزه‌گری کردم رای،",
        "two":"بر پلهٔ چرخ دیدم استاد به‌پای،",
        "three":"می‌کرد دلیر کوزه را دسته و سر،",
        "four":"از کَلّهٔ پادشاه و از دست گدای!"
    },
    "72":{
        "one":"این کوزه چو من عاشق زاری بوده‌است،",
        "two":"در بندِ سرِ زلفِ نگاری بوده‌است؛",
        "three":"این دسته که بر گردن او می‌بینی:",
        "four":"دستی است که بر گردن یاری بوده‌است!"
    },
    "73":{
        "one":"در کارگهِ کوزه‌گری بودم دوش،",
        "two":"دیدم دو هزار کوزه گویا و خموش؛",
        "three":"هر یک به زبانِ حال با من گفتند:",
        "four":"«کو کوزه‌گر و کوزه‌خر و کوزه‌فروش؟»"
    },
    "74":{
        "one":"گر من ز می مُغانه مستم، هستم،",
        "two":"گر کافِر و گَبْر و بت‌پرستم، هستم،",
        "three":"هر طایفه‌ای به من گمانی دارد،",
        "four":"من زانِ خودم، چُنان‌که هستم هستم."
    },
    "75":{
        "one":"می خوردن و شاد بودن آیین من است،",
        "two":"فارغ بودن ز کفر و دین؛ دین من است؛",
        "three":"گفتم به عروسِ دَهْر: کابین تو چیست؟",
        "four":"گفتا: - دلِ خرّمِ تو کابینِ من است."
    },
    "76":{
        "one":"من بی می ناب زیستن نتوانم،",
        "two":"بی باده، کشیدِ بارِ تن نتوانم،",
        "three":"من بندهٔ آن دَمَم که ساقی گوید:",
        "four":"«یک جام دگر بگیر» و من نتوانم."
    },
    "77":{
        "one":"امشب می جامِ یک‌مَنی خواهم‌کرد،",
        "two":"خود را به دو جامِ می غنی خواهم‌کرد؛",
        "three":"اول سه طلاقِ عقل و دین خواهم‌داد،",
        "four":"پس دخترِ رَز را به زنی خواهم‌کرد."
    },
    "78":{
        "one":"چون مُرده شوم، خاکِ مرا گُم سازید،",
        "two":"احوالِ مرا عبرتِ مردم سازید؛",
        "three":"خاک تن من به باده آعشته کنید،",
        "four":"وَز کالبدم خشتِ سَرِ خُم سازید."
    },
    "79":{
        "one":"چون درگذرم به باده شویید مرا،",
        "two":"تلقین ز شرابِ ناب گویید مرا،",
        "three":"خواهید به روز حَشْر یابید مرا؟",
        "four":"از خاکِ درِ میکده جویید مرا."
    },
    "80":{
        "one":"چندان بخورم شراب، کاین بوی شراب",
        "two":"آید ز تُراب، چون روم زیرِ تُراب،",
        "three":"گر بر سر خاک من رسد مَخموری،",
        "four":"از بوی شراب من شود مست و خراب."
    },
    "81":{
        "one":"روزی که نهالِ عمر من کنده ‌شود،",
        "two":"و اجزام ز یک‌دگر پراکنده شود؛",
        "three":"گر زان‌ که صراحیی کُنند از گِل من،",
        "four":"حالی که ز باده پُر کنی زنده شود."
    },
    "82":{
        "one":"در پای اجل چو من سرافکنده شوم،",
        "two":"وز بیخ امید عمر بر کنده شوم،",
        "three":"زینهار، گِلَم به جز صراحی نکنید،",
        "four":"باشد که ز بوی می دمی زنده شوم."
    },
    "83":{
        "one":"یاران به موافقت چو دیدار کنید،",
        "two":"باید که زِ دوست یاد بسیار کنید؛",
        "three":"چون بادهٔ خوشگوار نوشید به هم،",
        "four":"نوبت چو به ما رسد نگونسار کنید."
    },
    "84":{
        "one":" آنان‌که اسیر عقل و تمییز شدند،",
        "two":"در حسرتِ هست‌ونیست ناچیز شدند؛",
        "three":"رو با خبرا، تو آب انگور گُزین،",
        "four":"کان بی‌خبران به غوره مِیْویز شدند!"
    },
    "85":{
        "one":" ای صاحب فتوی، ز تو پرکارتریم،",
        "two":"با این‌همه مستی، از تو هشیارتریم؛",
        "three":"تو خونِ کسان خوری و ما خونِ رَزان،",
        "four":"انصاف بده؛ کدام خونخوارتریم؟"
    },
    "86":{
        "one":"شیخی به زنی فاحشه گفتا: مستی.",
        "two":"هر لحظه به دام دگری پابستی؛",
        "three":"گفتا؛ شیخا، هر آن‌چه گویی هستم،",
        "four":"آیا تو چنان‌که می‌نمایی هستی؟"
    },
    "87":{
        "one":"گویند که دوزخی بُوَد عاشق و مست،",
        "two":"قولی است خلاف، دل در آن نتوان بست،",
        "three":"گر عاشق و مست دوزخی خواهد بود،",
        "four":"فردا باشد بهشت همچون کفِ دست!"
    },
    "88":{
        "one":"گویند: بهشت و حورعین خواهد‌بود،",
        "two":"و آن‌جا می ناب و اَنْگَبین خواهد‌بود؛",
        "three":"گر ما می و معشوقه گُزیدیم چه باک؟",
        "four":"آخِر نه به عاقبت همین خواهد‌بود؟"
    },
    "89":{
        "one":"گویند: بهشت و حور و کوثر باشد،",
        "two":"جوی می و شیر و شهد و شکّر باشد؛",
        "three":"پر کن قدح باده و بر دستم نه،",
        "four":"نقدی ز هزار نسیه بهتر باشد."
    },
    "90":{
        "one":"گویند بهشتِ عَدْن با حور خوش است،",
        "two":"من می‌گویم که: آب انگور خوش؛",
        "three":"این نقد بگیر و دست از آن نسیه بدار،",
        "four":"کاواز دُهُل برادر از دور خوش است."
    },
    "91":{
        "one":"کس خُلْد و جَحیم را ندیده‌است ای دل،",
        "two":"گویی که از آن جهان رسیده‌است ای دل؟",
        "three":"امّید و هراسِ ما به چیزی است کزان،",
        "four":"جز نام و نشان نه پدید است ای دل!"
    },
    "92":{
        "one":"من هیچ ندانم که مرا آن‌که سرشت،",
        "two":"از اهل بهشت کرد، یا دوزخ زشت؛",
        "three":"جامی و بتی و بَربَطی بر لب کِشت.",
        "four":"این هر سه مرا نقد و تو را نسیه بهشت."
    },
    "93":{
        "one":"چون نبست مقام ما درین دهر مُقیم،",
        "two":"پس بی می و معشوق خطایی است عظیم.",
        "three":"تا کی ز قدیم و مُحْدَث امّیدم و بیم؟",
        "four":"چون من رفتم، جهان چه مُحْدَث چه قدیم."
    },
    "94":{
        "one":"چون آمدنم به من نَبُد روز نخست،",
        "two":"وین رفتنِ بی‌مراد عَزمی است درست،",
        "three":"برخیز و میان ببند ای ساقی چُسْت،",
        "four":"کاندوهِ جهان به می فروخواهم‌شست."
    },
    "95":{
        "one":"چون عمر به سر رسد، چه بغداد چه بلخ،",
        "two":"پیمانه چو پر شود، چه شیرین و چه تلخ؛",
        "three":"خوش باش که بعد از من و تو ماه بسی،",
        "four":"از سَلْخ به غُرّه آید، از غُرّه به سَلْخ!"
    },
    "96":{
        "one":"جُز راهِ قَلَندرانِ میخانه مپوی،",
        "two":"جز باده و جز سِماع و جز یار مجوی؛",
        "three":"بر کَفْ قَدَحِ باده و بر دوشْ سبو،",
        "four":"می نوش کن ای نگار و بیهوده مگوی."
    },
    "97":{
        "one":"ساقی غمِ من بلند‌آوازه شده‌است،",
        "two":"سرمستیِ من برون ز اندازه شده‌است؛",
        "three":"با مویِ سپیدْ سرخوشم کز میِ تو؛",
        "four":"پیرانه‌سرم بهارِ دل تازه شده‌است."
    },
    "98":{
        "one":"تُنْگی میِ لَعْل خواهم و دیوانی،",
        "two":"سَدّ‌ِ رَمَقی باید و نصف نانی،",
        "three":"وانگه من و تو نشسته در ویرانی،",
        "four":"خوشتر بُوَد آن ز مُلْکَتِ سلطانی."
    },
    "99":{
        "one":" من ظاهرِ نیستی و هستی دانم،",
        "two":"من باطنِ هر فراز و پستی دانم؛",
        "three":"با این‌همه از دانشِ خود شَرْمَم باد،",
        "four":"گر مرتبه‌ای وَرایِ مستی دانم."
    },
    "100":{
        "one":"از من رَمَقی به سعی ساقی مانده‌است،",
        "two":"وَزْ صحبتِ خلق، بی‌وفایی مانده‌است؛",
        "three":"از بادهٔ دوشین قَدَحی بیش نماند.",
        "four":"از عمر ندانم که چه باقی مانده‌است!"
    },
    "101":{
        "one":"ای بیخبران شکلِ مُجَسَّم هیچ است،",
        "two":"وین طارَمِ نُهْ‌سپهرِ اَرْقَم هیچ است،",
        "three":"خوش باش که در نشیمنِ کَوْن ‌و فَساد.",
        "four":"وابستهٔ یک دمیم و آن هم هیچ است!"
    },
    "102":{
        "one":"دنیا دیدی و هرچه دیدی هیچ است،",
        "two":"و آن نیز که گفتی و شنیدی هیچ است،",
        "three":"سرتاسرِ آفاق دویدی هیچ است،",
        "four":"و آن نیز که در خانه خزیدی هیچ است."
    },
    "103":{
        "one":"دنیا به مراد رانده گیر، آخِر چه؟",
        "two":"وین نامهٔ عمر خوانده گیر، آخِر چه؟",
        "three":"گیرم که به کامِ دل بماندی صد سال،",
        "four":"صد سال دگر بمانده گیر، آخر چه؟"
    },
    "104":{
        "one":"رندی دیدم نشسته بر خِنْگِ زمین،",
        "two":"نه کفر و نه اسلام و نه دنیا و نه دین،",
        "three":"نی حق، نه حقیقت، نه شریعت نه یقین،",
        "four":"اندر دو جهان کرا بُوَد زَهرهٔ این؟"
    },
    "105":{
        "one":"این چرخِ فلک که ما در او حیرانیم،",
        "two":"فانوس خیال از او مثالی دانیم:",
        "three":"خورشیدْ چراغ دان و عالَم فانوس،",
        "four":"ما چون صُوَریم کاندر او گَردانیم."
    },
    "106":{
        "one":"چون نیست زِ هرچه هست جُز باد به دست،",
        "two":"چون هست زِ هرچه هست نُقصان و شکست،",
        "three":"انگار که هست، هرچه در عالَم نیست،",
        "four":"پندار که نیست، هرچه در عالَم هست."
    },
    "107":{
        "one":"بنگر ز جهان چه طَرْف بربستم؟ هیچ،",
        "two":"وَز حاصلِ عمر چیست در دستم؟ هیچ،",
        "three":"شمعِ طَرَبم، ولی چو بنشستم، هیچ،",
        "four":"من جامِ جَمَم، ولی چو بشکستم، هیچ."
    },
    "108":{
        "one":"از منزلِ کفر تا به دین، یک نفس است،",
        "two":"وز عالم شک تا به یقین، یک نفس است،",
        "three":"این یک نفسِ عزیز را خوش می‌دار،",
        "four":"کَز حاصلِ عمرِ ما همین یک نفس است."
    },
    "109":{
        "one":"شادی بطلب که حاصلِ عمر دمی است،",
        "two":"هر ذرّه ز خاکِ کیقبادی و جَمی است،",
        "three":"احوالِ جهان و اصلِ این عمر که هست،",
        "four":"خوابی و خیالی و فریبی و دمی است."
    },
    "110":{
        "one":"تا زُهره و مَهْ در آسمان گشته پدید،",
        "two":"بهتر ز میِ ناب کسی هیچ ندید؛",
        "three":"من در عجبم ز می‌فروشان، کایشان،",
        "four":"زین بِهْ که فروشند چه خواهند‌خرید؟"
    },
    "111":{
        "one":"تا زُهره و مَهْ در آسمان گشته پدید،",
        "two":"بهتر ز میِ ناب کسی هیچ ندید؛",
        "three":"من در عجبم ز می‌فروشان، کایشان،",
        "four":"زین بِهْ که فروشند چه خواهند‌خرید؟"
    },
    "112":{
        "one":"چون عهده نمی‌شود کسی فردا را،",
        "two":"حالی خوش کن تو این دلِ سودا را،",
        "three":"می نوش به ماهتاب، ای ماه که ماه",
        "four":"بسیار بگردد و نیابد ما را."
    },
    "113":{
        "one":"این قافلهٔ عمر عجب می‌گذرد!",
        "two":"دریاب دمی که با طَرَب می‌گذرد؛",
        "three":"ساقی، غم فردای حریفان چه خوری.",
        "four":"پیش آر پیاله را، که شب می‌گذرد."
    },
    "114":{
        "one":"هنگام سپیده‌دم خروس سحری،",
        "two":"دانی که چرا همی‌کند نوحه‌گری؟",
        "three":"یعنی که: نمودند در آیینهٔ صبح",
        "four":"کز عمر شبی گذشت و تو بیخبری!"
    },
    "115":{
        "one":"وقت سحر است، خیز ای مایهٔ ناز،",
        "two":"نرمک‌نرمک باده خور و چنگ نواز،",
        "three":"کان‌ها که بجایند نپایند کسی،",
        "four":"و آن‌ها که شدند کس نمی‌آید باز!"
    },
    "116":{
        "one":"هنگام صبوح ای صنمِ فرخْ‌پی",
        "two":"برساز ترانه‌ای و پیش آور می؛",
        "three":"کافکند به خاک صد هزاران جَم و کیْ",
        "four":"این آمدنِ تیرمه و رفتنِ دی."
    },
    "117":{
        "one":"صبح است، دمی بر می گلرنگ زنیم،",
        "two":"وین شیشهٔ نام‌وننگ برسنگ زنیم،",
        "three":"دست از اَمَلِ درازِ خود باز کشیم،",
        "four":"در زلفِ دراز و دامنِ چنگ زنیم."
    },
    "118":{
        "one":"روزی است خوش و هوا نه گرم است و نه سرد،",
        "two":"ابر از رُخِ گزار همی‌شوید گَرْد،",
        "three":"بلبل به زبانِ پهلوی با گلِ زرد،",
        "four":"فریاد همی‌زند گه: می باید خورد!"
    },
    "119":{
        "one":"فصلِ گُل و طَرْفِ جویْبار و لبِ کِشْت،",
        "two":"با یک دو سه تازه‌ دلبری حورسرشت؛",
        "three":"پیش آر قَدَح که باده‌نوشانِ صَبوح،",
        "four":"آسوده ز مسجدند و فارغ ز بهشت."
    },
    "120":{
        "one":"بر چهرهٔ گُل نسیمِ نوروز خوش است،",
        "two":"در صَحنِ چمن رویِ دل‌افروز خوش است،",
        "three":"از دی که گذشت هرچه گویی خوش نیست؛",
        "four":"خوش باش و ز دی مگو، که امروز خوش است."
    },
    "121":{
        "one":"ساقی، گل و سبزه بس طربناک شده‌است،",
        "two":"دریاب که هفتهٔ دگر خاک شده‌است؛",
        "three":"می نوش و گُلی بچین، که تا در نگری",
        "four":"گل خاک شده‌است و سبزه خاشاک شده‌است."
    },
    "122":{
        "one":"چون لاله به نوروز قدح گیر به دست،",
        "two":"با لاله‌رخی اگر تو را فرصت هست؛",
        "three":"می نوش به خرمی، که این چرخِ کبود",
        "four":"ناگاه تو را چو خاک گرداند پَست."
    },
    "123":{
        "one":"هر گه که بنفشه جامه در رنگ زند،",
        "two":"در دامنِ گل بادِ صبا چنگ زند،",
        "three":"هشیار کسی بُوَد که، با سیمْبَری",
        "four":"می نوشد و جام باده بر سنگ زند."
    },
    "124":{
        "one":"برخیز و مخور غمِ جهانِ گُذران،",
        "two":"خوش باش و دمی به شادمانی گذران",
        "three":"در طَبْعِ جهان اگر وفایی بودی،",
        "four":"نوبت به تو خود نیامدی از دگران."
    },
    "125":{
        "one":"در دایرهِٔ سپهرِ ناپیدا غور،",
        "two":"می نوش به خوشدلی که دور است به جور؛",
        "three":"نوبت چو به دوْرِ تو رَسَد آه مکن،",
        "four":"جامی است که جمله را چشانند به دوْر!"
    },
    "126":{
        "one":"از درسِ علوم جمله بگریزی بِهْ،",
        "two":"و اندر سرِ زلفِ دلبر آویزی به،",
        "three":"ز آن پیش که روزگار خونت ریزد،",
        "four":"تو خونِ قِنینه در قدح ریزی به."
    },
    "127":{
        "one":"ایّامِ زمانه از کسی دارد ننگ،",
        "two":"کاو در غمِ ایّام نشیند دلتنگ؛",
        "three":"می خور تو در آبگینه با نالهٔ چنگ،",
        "four":"ز آن پیش که آبگینه آید بر سنگ!"
    },
    "128":{
        "one":" از آمدنِ بهار و از رفتنِ دی،",
        "two":"اوراقِ وجودِ ما همی‌گردد طی؛",
        "three":"می خور، مخور اندوه، که گفته‌است حکیم:",
        "four":"غم‌های جهان چو زَهر و تِریاقش می."
    },
    "129":{
        "one":"زان پیش که نامِ تو ز عالَم برود",
        "two":"می خور، که چو می به دل رسد غم برود؛",
        "three":"بگشای سرِ زلفِ بُتی بند ز بند،",
        "four":"زان پیش که بند‌بندت از هم برود!"
    },
    "130":{
        "one":"ای دوست بیا تا غمِ فردا نخوریم،",
        "two":"وین یک‌دمِ عمر را غنیمت شمریم؛",
        "three":"فردا که ازین دیْر کُهَن درگذریم؛",
        "four":"با هفت‌هزارسالگان سربه‌سریم."
    },
    "131":{
        "one":" تَن زن چو به زیرِ فَلَکِ بی‌باکی،",
        "two":"می نوش چو در جهانِ آفت‌ناکی؛",
        "three":"چون اوّل و آخِرت به جز خاکی نیست،",
        "four":"انگار که بر خاک نه‌ای در خاکی."
    },
    "132":{
        "one":"می بر کفِ من نِهْ که دلم تاب است،",
        "two":"وین عمرِ گریزپای چون سیماب است،",
        "three":"دریاب که، آتشِ جوانی آب است،",
        "four":"هُش دار، که بیداری دولت خواب است."
    },
    "133":{
        "one":"می نوش که عمرِ جاودانی این است،",
        "two":"خود حاصِلَت از دوْرِ جوانی این است.",
        "three":"هنگامِ گُل و مُل است و یاران سرمست،",
        "four":"خوش باش دمی، که زندگانی این است."
    },
    "134":{
        "one":"با باده نشین، که مُلْکِ محمود این است،",
        "two":"وَزْ چنگ شنو، که لحنِ داوود این است؛",
        "three":"از آمده و رفته دگر یاد مکن،",
        "four":"حالی خوش باش، زان‌که مقصود این است."
    },
    "135":{
        "one":"امروز تو را دسترس فردا نیست،",
        "two":"و اندیشهٔ فردات به جز سودا نیست،",
        "three":"ضایع مکن این دم اَر دلت بیدار است،",
        "four":"کاین باقیِ عمر را بقا پیدا نیست!"
    },
    "136":{
        "one":"دوْرانِ جهان بی می و ساقی هیچ است،",
        "two":"بی زمزمهٔ نایِ عراقی هیچ است؛",
        "three":"هر چند در احوال جهان می‌نگرم،",
        "four":"حاصل همه عشرت است و باقی هیچ است."
    },
    "137":{
        "one":"تا کی غمِ آن خورم که دارم یا نه؛",
        "two":"وین عمر به خوشدلی گذارم یا نه،",
        "three":"پر کن قدح باده، که معلوم نیست",
        "four":"کاین دم که فرو برم بر آرم یا نه."
    },
    "138":{
        "one":"تا دست به اتفاق بر هم نزنیم،",
        "two":"پایی ز نشاط بر سر غم نزنیم،",
        "three":"خیزیم و دمی زنیم پیش از دمِ صبح،",
        "four":"کاین صبح بسی دمد که ما دَم نزنیم!"
    },
    "139":{
        "one":"لب بر لب کوزه بردم از غایت آز،",
        "two":"تا زو طلبم واسطهٔ عمرِ دراز،",
        "three":"لب بر لب من نهاد و می‌گفت به راز:",
        "four":"می خور، که بدین جهان نمی‌آیی باز!"
    },
    "140":{
        "one":"خیام، اگر ز باده مستی، خوش باش؛",
        "two":"با لاله‌رخی اگر نشستی، خوش باش؛",
        "three":"چون عاقبتِ کار جهان نیستی است،",
        "four":"انگار که نیستی، چو هستی خوش باش."
    },
    "141":{
        "one":"فردا علم نفاق طی خواهم‌کرد،",
        "two":"با موی سپید قصد می‌خواهم‌کرد،",
        "three":"پیمانهٔ عمر من به هفتاد رسید،",
        "four":"این دم نکنم نشاط، کی خواهم‌ کرد؟"
    },
    "142":{
        "one":"گردون نِگَری ز قدّ‌ِ فرسودهٔ ماست،",
        "two":"جیحون اثری ز اشکِ پالودهٔ ماست،",
        "three":"دوزخ شَرَری ز رنجِ بیهودهٔ ماست.",
        "four":"فردوس دمی زِ وقتِ آسودهٔ ماست."
    },
    "143":{
        "one":"عمرت تا کی به خود‌پرستی گذرد،",
        "two":"یا در پیِ نیستی و هستی گذرد؛",
        "three":"می خور که چُنین عمر که غم در پی اوست",
        "four":"آن بِهْ که به خواب یا به مستی گذرد."
    }
}